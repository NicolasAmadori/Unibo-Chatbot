> REGOLAMENTO DIDATTICO DEL CORSO DI LAUREA
> Sede di CESENA

# Interclasse L -8/L -31 

# INGEGNERIA E SCIENZE INFORMATICHE INDICE 

ART. 1 REQUISITI PER L’ACCESSO AL CORSO ART. 2 PIANI DI STUDIO INDIVIDUALI ART. 3 MODALITÀ DI SVOLGIMENTO DELLE ATTIVITÀ FORMATIVE E TIPOLOGIA DELLE FORME DIDATTICHE ART. 4 FREQUENZA E PROPEDEUTICITÀ ART. 5 PERCORSO FLESSIBILE ART. 6 PROVE DI VERIFICA DELLE ATTIVITÀ FORMATIVE ART. 7 ATTIVITÀ FORMATIVE A SCELTA DALLO STUDENTE ART. 8 CRITERI DI RICONOSCIMENTO DEI CREDITI ACQUISITI IN CORSI DI STUDIO DELLA STESSA CLASSE ART. 9 CRITERI DI RICONOSCIMENTO DEI CREDITI ACQUISITI IN CORSI DI STUDIO DI DIVERSA CLASSE, PRESSO UNIVERSITÀ TELEMATICHE E IN UNIVERSITÀ ESTERE ART. 10 CRITERI DI RICONOSCIMENTO DELLE CONOSCENZE E ABILITÀ EXTRAUNIVERSITARIE ART. 11 TIROCINIO CURRICULARE ART. 12 MODALITÀ DI SVOLGIMENTO DELLA PROVA FINALE ART. 1 REQUISITI PER L’ACCESSO AL CORSO 

a. Conoscenze richieste per l’accesso 

Per essere ammessi al corso di laurea in Ingegneria e Scienze Informatiche, occorre essere in possesso di un diploma di scuola secondaria superiore o di altro titolo di studio conseguito all'estero, riconosciuti idonei secondo la normativa vigente. Sono inoltre richieste le seguenti conoscenze e competenze: una buona cultura generale, capacità di ragionamento logico e di comprensione del testo, una buona conoscenza delle nozioni fondamentali della matematica e delle scienze sperimentali. Le modalità di verifica delle conoscenze richieste per l’accesso sono definite al punto modalità di ammissione. Se la verifica non è positiva vengono indicati specifici obblighi formativi aggiuntivi (OFA), il cui assolvimento è oggetto di specifica verifica. La relativa modalità di accertamento è indicata nel punto Modalità di ammissione. Gli studenti che non assolvano agli obblighi formativi aggiuntivi entro la data stabilita dagli Organi competenti e comunque entro il primo anno di corso devono ripetere l’iscrizione al medesimo anno. 

b. Modalità di ammissione Numero programmato 

Il corso di laurea è a numero programmato a livello locale, in relazione alle risorse disponibili. Il numero di studenti iscrivibili e le modalità di svolgimento della selezione saranno resi pubblici ogni anno con il relativo bando di concorso. 

Modalità di verifica delle conoscenze e competenze 

Le conoscenze e competenze richieste sono verificate mediante una prova scritta secondo le modalità che saranno pubblicate sul Portale di Ateneo. Qualora la verifica non sia positiva viene assegnato un obbligo formativo aggiuntivo .

Obblighi formativi aggiuntivi 

L’obbligo formativo aggiuntivo consiste in una attività di approfondimento delle conoscenze di base. Qualora lo studente abbia sostenuto almeno uno degli esami previsti dal piano di studio del primo anno di corso, e che comporti una votazione in trentesimi, l’OFA si considera assolto. L’obbligo formativo aggiuntivo deve essere assolto, entro la data limite fissata annualmente dagli Organi Accademici. Gli studenti che non assolvano agli obblighi formativi aggiuntivi il primo anno di corso, devono ripetere l’iscrizione al medesimo anno. 

ART. 2 PIANI DI STUDIO INDIVIDUALI 

È prevista la possibilità di presentazione di piani di studio individuali con le modalità, i criteri e i termini resi noti tramite il Portale di Ateneo. I piani di studio individuali, approvati dal Consiglio di corso di studi, non possono comunque prescindere dal rispetto dell’ordinamento e delle linee guida definite dagli Organi competenti. Qualora il piano di studio preveda la scelta di attività formative attivate presso corsi di studio a numero programmato, l’ammissione alle stesse deve essere previamente approvata anche dal Consiglio di corso di studio a numero programmato sulla base di criteri da questo preventivamente individuati. 

ART. 3 MODALITÀ DI SVOLGIMENTO DELLE ATTIVITÀ FORMATIVA E TIPOLOGIA DELLE FORME DIDATTICHE 

Il piano didattico allegato indica le modalità di svolgimento di ciascuna attività formativa e la relativa suddivisione in ore di didattica frontale, di esercitazioni pratiche o di tirocinio, nonché la tipologia delle forme didattiche. Eventuali ulteriori informazioni in merito saranno rese note annualmente sul Portale di Ateneo. 

ART. 4 FREQUENZA E PROPEDEUTICITÀ 

L’obbligo di frequenza alle attività didattiche è indicato nel piano didattico allegato, così come le eventuali propedeuticità delle singole attività formative. Le modalità e la verifica dell’obbligo di frequenza, ove previsto, sono stabilite annualmente dal Corso di Studio in sede di presentazione della programmazione didattica e rese note agli studenti prima dell’inizio delle lezioni tramite il Portale di Ateneo. ART. 5 PERCORSO FLESSIBILE 

Lo studente può optare per il percorso flessibile che consente di completare il corso di studio in un tempo superiore o inferiore alla durata normale secondo le modalità definite nel Regolamento Didattico di Ateneo. Le attività formative previste dal percorso di studio, in caso di necessaria disattivazione, potranno essere sostituite, per garantire la qualità e la sostenibilità dell’offerta didattica. 

ART. 6 PROVE DI VERIFICA DELLE ATTIVITÀ FORMATIVE 

Il piano didattico allegato prevede i casi in cui le attività formative si concludono con un esame con votazione in trentesimi ovvero con un giudizio di idoneità. Le modalità di svolgimento delle verifiche (forma orale, scritta o pratica ed eventuali loro combinazioni; verifiche individuali ovvero di gruppo) sono stabilite annualmente dal Corso di Studio in sede di presentazione della programmazione didattica e rese note agli studenti prima dell’inizio delle lezioni tramite il Portale di Ateneo. 

ART. 7 ATTIVITÀ FORMATIVE A SCELT A DALLO STUDENTE 

Il Consiglio di corso di studio considera coerenti con il progetto formativo tutte le attività formative attivate in Ateneo. Lo studente può indicare come attività formative autonomamente scelte una o più attività formative tra quelle individuate dal Corso di studio e previste nell’allegato piano didattico o tra tutte quelle attivate in Ateneo. Qualora la scelta preveda attività formative attivate presso corsi di studio a numero programmato, l’ammissione alle stesse deve essere previamente approvata anche dal Consiglio di corso di studio a numero programmato sulla base di criteri da questo preventivamente individuati. 

ART. 8 CRITERI DI RICONOSCIMENTO DEI CREDITI ACQUISITI IN CORSI DI STUDIO DELLA STESSA 

CLASSE 

I crediti formativi universitari acquisiti sono riconosciuti per non meno della metà e fino a concorrenza dei crediti dello stesso settore scientifico disciplinare previsti dall’ordinamento didattico del corso di studio, nel rispetto dei relativi ambiti scientifico disciplinari e della tipologia delle attività formative. Qualora, effettuati i riconoscimenti in base alle norme del presente regolamento, residuino crediti non utilizzati, il Consiglio di corso di studio può riconoscerli valutando il caso concreto sulla base delle affinità didattiche e culturali. 

ART. 9 CRITERI DI RICONOSCIMENTO DEI CREDITI ACQUISITI IN CORSI DI STUDIO DI DIVERSA CLASSE, 

PRESSO UNIVERSITÀ TELEMATICHE E IN UNIVERSITÀ ESTERE 

I crediti formativi universitari acquisiti sono riconosciuti dal Consiglio di corso di studio sulla base dei seguenti criteri: 

- analisi del programma svolto; 

- valutazione della congruità dei settori scientifico disciplinari e dei contenuti delle attività formative in cui lo studente ha maturato i crediti con gli obiettivi formativi specifici del corso di studio e delle singole attività formative da riconoscere, perseguendo comunque la finalità di mobilità degli studenti. Il riconoscimento è effettuato fino a concorrenza dei crediti formativi universitari previsti dall’ordinamento didattico del corso di studio. Qualora, effettuati i riconoscimenti in base alle norme del presente regolamento, residuino crediti non utilizzati, il Consiglio di corso di studio può riconoscerli valutando il caso concreto sulla base delle affinità didattiche e culturali. 

ART. 10 CRITERI DI RICONOSCIMENTO DELLE CONOSCENZE E ABILITÀ EXTRAUNIVERSITARIE 

Possono essere riconosciute competenze acquisite fuori dall’Università nei seguenti casi: 

- conoscenze e abilità professionali certificate ai sensi della normativa vigente in materia; 

- conoscenze e abilità maturate in attività formative di livello post secondario alla cui realizzazione e progettazione abbia concorso l’Università. La richiesta di riconoscimento sarà valutata dal Consiglio di corso di studio tenendo conto delle indicazioni date dagli Organi Accademici e del numero massimo di crediti riconoscibili fissato nell’ordinamento didattico del corso di studio. Il riconoscimento potrà avvenire qualora l’attività sia coerente con gli obiettivi formativi specifici del corso di studio e delle attività formative che si riconoscono, visti anche il contenuto e la durata in ore dell’attività svolta. 

ART. 11 TIROCINIO CURRICULARE 

Il Corso di studio prevede un tirocinio curriculare, da svolgersi secondo le procedure stabilite dal Regolamento generale tirocini di Ateneo e dai programmi internazionali di mobilità. Inoltre il corso di studio prevede, a richiesta dello studente, la possibilità di svolgere anche un tirocinio curriculare collegato alla preparazione della prova finale. 

ART. 12 MODALITÀ DI SVOLGIMENTO DELLA PROVA FINALE 

a. Caratteristiche della prova finale 

La prova finale di laurea consiste nella predisposizione di un elaborato scritto su un argomento coerente con gli obiettivi del corso di studio. Lo studente dovrà dimostrare la capacità di applicare e comunicare le conoscenze acquisite nel Corso di Studio stesso. 

b. Modalità di svolgimento della prova finale 

La prova finale verifica l'avvenuta acquisizione delle conoscenze e competenze previste dal Corso di studio, tramite la predisposizione di un elaborato scritto (relativo alla realizzazione di un progetto di tipologia compilativa o sperimentale, coerente con gli obiettivi del corso di studio) sviluppato sotto la guida di un docente relatore. Lo studente dovrà dimostrare la capacità di applicare e comunicare le conoscenze acquisite nel Corso di Studio stesso. La prova finale potrebbe essere collegata anche ad un progetto o a una attività di tirocinio. Il Corso di studio prevede la valutazione degli elaborati della prova finale da parte di un’apposita commissione che attribuisce il punteggio finale di laurea. Le modalità di realizzazione e presentazione dell’elaborato scritto, gli obiettivi di apprendimento, i criteri di valutazione e le regole per l’attribuzione del voto sono indicati nello specifico regolamento pubblicato sul sito web. *** La Commissione Paritetica docenti-studenti ha espresso parere favorevole sulla coerenza dei crediti assegnati alle singole attività formative e gli specifici obiettivi formativi programmati, ai sensi dell’articolo 12 comma 3 del DM 270/04.